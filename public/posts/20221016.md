---
title: "16 OCT 2022"
date: "2022-10-16"
---

Ciao, sono Marco!

Per questo post mi ero registrato un audio durante uno dei quotidiani tragitti casa-lavoro ma, riascoltandolo e trascrivendolo, mi sono reso conto che non era ciò che volevo. Quindi eccoci.

Anche se sarebbe legittimo approfondire la nostra conoscenza, preferisco che siano i fatti a parlare; per questo motivo, cosa ne dite se iniziamo a parlare di qualcosa?

Fin da quando ho iniziato a lavorare, ho sempre pensato a cosa avrei fatto con il primo vero stipendio. I primi veri soldi no? Il primo vero stipendio mi sembra sia ciò che sancisce una sorta di appartenenza ad un mondo nuovo, quello dei grandi, quello fatto dei problemi invisibili ai nostri occhi prima d’ora, quello delle responsabilità e quello da cui non si torna più indietro.

Dalla frase appena detta uno potrebbe pensare che il momento in cui hai ricevuto il primo vero stipendio, sia proprio il momento in cui ho iniziato a lavorare, giusto il tempo di chiudere la mensilità insomma. A dire il vero ho iniziato ben prima, non per bisogno o necessità, ma perché mi scocciava parecchio gravare sulle spalle dei miei genitori per i vizi di un 17enne. Per questa ragione, ho iniziato a racimolare un po’ di soldini lavorando per un alimentari durante l’estate. Ero riuscito a non prendere alcun debito a scuola quindi dedicavo molto del tempo che avevo proprio ad arrotondare.

Alla fine dell’estate ho deciso di fare il colpaccio. Comprarmi il mio primo telefono con i soldi tanto guadagnati.

Non ricordo quanto effettivamente avessi guadagnato, ma per un ragazzino di 17 anni alle prese con i primi soldi, anche “solo” 1000 euro possono essere la svolta. Per dire una cifra, penso di aver guadagnato circa 2000 € in quei mesi.

E fu così che mi comprai l’iPhone 6 da 16 GB. Un’autentica svolta per me: gli unici telefoni che avevo erano gli scarti che mio papà mi lasciava quando decideva di cambiarselo.

Ahhhh che bei tempi però. Sempre una vita fa eppure parliamo di 7 anni.

Piacevoli throwback a parte, la mia storia prosegue abbastanza linearmente in termini di soldi, non c’è mai stata un’accurata gestione della “finanza”. Sia perché le entrate erano altamente irregolari, e sia perché non ne sentivo la necessità. Facevo giusto qualche conto grossolano in modo da non arrivare impreparato a quando c’erano da prenotare le vacanze estive e per avere un fondo di emergenza (comunque abbastanza esiguo) che mi permettesse di stare sereno.

Ora facciamo un salto in avanti e andiamo a ottobre 2020, mese in cui mi laureo e inizio a lavorare.

Ho iniziato a lavorare come stagista per 750/800 € al mese; nessun rancore, la mia poca (per non dire nulla) esperienza giustifica una tale retribuzione.

Tuttavia, non vedevo quei soldi come il primo vero stipendio, mi sembravano ancora qualcosa di “quotidiano”, di “solito” rispetto alle mie passate esperienze lavorative. Non stravolgeva il mio presente ma mi aiutava a sufficienza anche per mettere via più soldi del solito. L’istituzione di un vero fondo di emergenza è stata la cosa a cui ho pensato subito nel momento in cui accantonavo i soldi dei risparmi.

Ma alla fine cos’hai comprato con il tuo primo vero stipendio? L’iPhone 6 sta ai 17 anni come X sta ai 23, di cosa si tratta?

La verità è che non ve lo so dire. O meglio, una cosa ci sarebbe, ma non la paragono alla “pazzia” che associo a quando mi sono preso il mio primo telefono. Verso marzo dell’anno successivo mi sono concesso l’acquisto di una mountain bike, una modestissima entry-level della Ghost che non ho pagato più di 550 €.

Per quanto adori la mia bici, di certo non può definirsi la pazzia del primo vero stipendio.

Sarà che non ho più la mentalità di una volta, sarà che non mi sono visto subito la cifra “da capogiro” che mi aspettavo, o sarà che in quel momento non avevo bisogno di nulla, ma difatti non so come completare quel maledetto rapporto.

Buona serata.

A presto,

Marco
