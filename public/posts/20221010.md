---
title: "10 OCT 2022"
date: "2022-10-10"
---

Ciao, mi chiamo Marco e penso che questo sia il mio vero primo post di questo blog.

Dovete sapere che ho uno storico di tentativi di creazione di un blog personale abbastanza folto, non perché non avessi nulla da dire o perché non ne avessi bisogno, semplicemente perché, nella mia ossessionata ricerca di soddisfazione personale, non trovavo appunto tale soddisfazione.

_Breve ma valido incipit, continua così Marco. Ora presentati._

Sono un ragazzo di 25 anni, classe 97, ho studiato informatica e lavoro come informatico. Sono ingenuo, sincero, sognatore, sentimentale, pensatore ma anche stronzo, invidioso e acido. A voi la scelta di dosare queste caratteristiche per modellarmi durante la nostra conoscenza.

_Perché il bisogno di scrivere?_

Il bisogno di scrivere è una cosa che non so spiegare e argomentare (ancora) in maniera troppo approfondita e scientifica. Accontentatevi del sentimento per ora.

Ho memoria di diversi periodi in cui mi trovavo tra me e me a organizzare la mia mente per districare i troppi pensieri che mi creavano, e mi creano tutt’ora, rumore in testa. Un rumore assordante che solo l’inchiostro sulla carta riusciva in qualche modo a calmare.

Il bisogno di scrivere non è minimamente correlato alla voglia di rileggermi ma solamente alla volontà di riordinare a ciò che rimuginavo continuamente: agli esami che dovevo preparare, a determinare i macro step che da lì a poco avrei dovuto affrontare, a come assorbire al meglio l’acquisto della moto, a come mettermi in gioco con me stesso, etc.

Un secondo motivo per cui scrivo o almeno per cui penso di voler scrivere (devo ancora pensare a come organizzare il _formato_ (?)), è che voglio cercare di appuntarmi alcune considerazioni che mi piacerebbe rileggere in futuro e magari, anche a trasmetterle a qualcuno che ne è interessato.

_Perché dovrei leggerti?_

Non devi.

Scherzi a parte, partendo dal presupposto che non mi cimento in questa sfida con l’ambizione di raggiungere nessuno ma semplicemente perché lo voglio fare io ed io solo, mi piacerebbe che qualcuno si ritrovasse nelle vicende, nei pensieri e nelle parole che scrivo. A pensarci bene, sarei estremamente felice in futuro di portare qualcuno a chiamarsi fuori e a voler chiacchierare un po’. Su cosa non lo so, ma c’è tempo per pensarci e per conoscersi.

Vorrei continuare ad approfondire la nostra conoscenza ma devo cercare un modo rapido e indolore per tirare su un blog. Probabilmente l’infrastruttura subirà dei cambiamenti già nel breve periodo, ma preferisco che vada così piuttosto che condizionarmi alla realizzazione della piattaforma per giustificare di non averlo creato (ancora).

Nessuna mania di perfezionismo questa volta, né tecnica, né estetica: un foglio di carta è bianco.

A presto,

Marco
